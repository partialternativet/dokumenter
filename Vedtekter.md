

Vedtekter
---------
*Fastsatt ved stiftingen 14.-20. desember 2015*

*Endret av landsmøtet 31. mars 2017*

*Endret av landsmøtet 31. mars 2021*

**§1 Navn**

Organisasjonens navn er Alternativet.

**§2 Formål**

Alternativet er en medlemsorganisasjon med formål om å:

1. Utvikle politikk med organisasjonens kjerneverdier, FNs bærekraftsmål og menneskerettighetene som utgangspunkt.
2. Øke samfunnsengasjementet, valgdeltakelsen og deltakelsen i politiske prosesser.

**§3 Kjerneverdier**

1. Mot
2. Raushet
3. Åpenhet
4. Ydmykhet
5. Humor
6. Empati
7. Nysgjerrighet

**§4 Politikkutvikling**

Organisasjonens standpunkt skal avgjøres gjennom transparente og breddedemokratiske prosesser der alle medlemmer gis mulighet til å delta. Kjerneverdiene skal ligge til grunn når politiske standpunkt utformes, debatteres og vedtas.

**§ 5 Medlemskap**

Medlemskap tegnes gjennom nettsidene eller ved å sende skriftlig melding til organisasjonen.
Alle fysiske personer som identifiserer seg med organisasjonens formål og kjerneverdier kan tegne medlemskap.

Medlemmer må årlig bekrefte sitt medlemskap ved å betale en kontingent av valgfri størrelse eller ved å gi beskjed til organisasjonen om at medlemskapet ønskes videreført.

Medlemmer opptas i den landsdekkende organisasjonen og organiseres i lokallag og fylkeslag.
Rettigheter i kraft av medlemskap eller tillitsverv kan ikke overdras til andre.

**§ 6 Organisasjon**

Alternativets formelle organer er landsmøtet, hovedstyret, politisk råd, fylkeslag og lokallag.

**§ 7 Landsmøtet**

Landsmøtet åpnes 1. januar og avsluttes 31. desember hvert år og behandler innkomne saker kontinuerlig.

Alle medlemmer har forslagsrett, talerett og stemmerett i landsmøtet.

Beslutninger i landsmøtet treffes med alminnelig flertall. All stemmegiving skal skje gjennom organisasjonens nettbaserte plattform.

**§ 8 Årlige landsmøtesaker**

Landsmøtet skal årlig behandle følgende saker mellom 1. januar og 31. mars i denne rekkefølgen:

1. Behandle organisasjonens årsmelding
2. Vedta regnskap i revidert stand
3. Vedta budsjett
4. Velge revisor
5. Velge hovedstyre
6. Behandle vedtektsendringer

Hovedstyret kan etter behov ta opp årlige landsmøtesaker til behandling hele året.

Stemmefristen for årlige landsmøtesaker skal være minst 7 dager.

Det er bare medlemmer som var innmeldt før 1. januar som har stemmerett i de årlige landsmøtesakene.

**§ 9 Hovedstyret**

Hovedstyret er organisasjonens øverste administrative organ og har ansvar for å iverksette landsmøtets organisatoriske vedtak, føre regnskap og å utarbeide årsmelding.

Hovedstyret er beslutningsdyktig når minimum 2/3 av hovedstyret er til stede enten ved fysisk møte eller gjennom organisasjonens nettbaserte plattform. Beslutninger treffes ved alminnelig flertall.

Hovedstyret skal bestå av leder, nestleder og inntil fem styremedlemmer.

**§ 10 Politisk råd**

Politisk råd er organisasjonens organ for politikkutvikling.

Politisk råd velges av landsmøtet.

**§ 11 Signatur og prokura**

Hovedstyreleder har signaturrett på vegne av organisasjonen. Landsstyret kan gi signaturrett, og hovedstyret kan gi prokura.

**§ 12 Eksklusjon**

Hovedstyret kan ekskludere medlemmer ved enstemmig vedtak.

**§ 13 Vedtektsendringer**

Forslag til vedtektsendringer må være fremmet innen 1. februar. Vedtektsendringer besluttes av landsmøtet med 2/3 flertall og trer i kraft straks alle forslag om vedtektsendringer er behandlet.

**§ 14 Fylkes- og lokallag**

Skriftlig melding om etablering av lag må sendes hovedstyret.

Laget må bestå av minst sju medlemmer og vise en bredde som gjenspeiler befolkningen.

**§ 15 Oppløsning**

Forslag om oppløsning av Alternativet kan bare behandles dersom 2/3 av hovedstyret eller 5 % av organisasjonens medlemmer krever det. Oppløsning av organisasjonen kan vedtas som årlig landsmøtesak med 2/3 flertall.

Eventuelle gjenstående midler etter at lov- og vedtektsfestet informasjonsplikt er fullbyrdet, skal ved oppløsning tilfalle organisasjoner i overensstemmelse med organisasjonens formål i henhold til landsmøtevedtak.
