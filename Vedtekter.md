

Vedtekter
---------
*Fastsatt ved stiftingen 14.-20. desember 2015*

*Endret av landsmøtet 31. mars 2017*

**§1 Navn**

Partiets navn er Alternativet.

**§2 Formål**

Partiets formål er å:

1. Utvikle og gjennomføre politikk med partiets kjerneverdier, FNs bærekraftsmål og menneskerettighetene som utgangspunkt.
2. Øke samfunnsengasjementet og valgdeltakelsen.

**§3 Kjerneverdier**

1. Mot
2. Raushet
3. Åpenhet
4. Ydmykhet
5. Humor
6. Empati

**§4 Politikkutvikling**

Partiets politiske standpunkt skal avgjøres kontinuerlig gjennom transparente og breddedemokratiske prosesser der alle medlemmer gis mulighet til å delta. Kjerneverdiene skal ligge til grunn når politiske standpunkt utformes, debatteres og vedtas.

**§ 5 Medlemskap**

Medlemskap tegnes gjennom nettsidene eller ved å sende skriftlig melding til partiet.
Alle fysiske personer som identifiserer seg med partiets formål og kjerneverdier kan tegne medlemskap.

Medlemmer må årlig bekrefte sitt medlemskap ved å betale en kontingent av valgfri størrelse eller ved å gi beskjed til partiet om at medlemskapet ønskes videreført.

Medlemmer opptas i det landsdekkende partiet og organiseres i lokallag og fylkeslag.
Rettigheter i kraft av medlemskap eller tillitsverv kan ikke overdras til andre.

**§ 6 Organisasjon**

Alternativets formelle organer er landsmøtet, hovedstyret, politisk råd, fylkeslag og lokallag.

**§ 7 Landsmøtet**

Landsmøtet åpnes 1. januar og avsluttes 31. desember hvert år og behandler innkomne saker kontinuerlig.

Alle medlemmer har forslagsrett, talerett og stemmerett i landsmøtet.

Beslutninger i landsmøtet treffes med alminnelig flertall. All stemmegiving skal skje gjennom partiets nettbaserte plattform.

**§ 8 Årlige landsmøtesaker**

Landsmøtet skal årlig behandle følgende saker mellom 1. januar og 31. mars i denne rekkefølgen:

1. Behandle partiets årsmelding
2. Vedta regnskap i revidert stand
3. Vedta budsjett
4. Velge revisor
5. Velge hovedstyre
6. Behandle vedtektsendringer

Hovedstyret kan etter behov ta opp årlige landsmøtesaker til behandling hele året.

Stemmefristen for årlige landsmøtesaker skal være minst 7 dager.

Det er bare medlemmer som var innmeldt før 1. januar som har stemmerett i de årlige landsmøtesakene.

**§ 9 Hovedstyret**

Hovedstyret er partiets gjennomførende myndighet og har ansvar for å iverksette landsmøtets organisatoriske vedtak, føre  regnskap, utarbeide årsmelding og å representere partiet utad i saker som omhandler organisasjonen.

Hovedstyret er beslutningsdyktig når minimum 2/3 av hovedstyret er til stede enten ved fysisk møte eller gjennom partiets nettbaserte plattform. Beslutninger treffes ved alminnelig flertall.

Hovedstyret skal ha to ledere av forskjellig kjønn som velges av landsmøtet. Hovedstyremedlemmer og -ledere velges for to år og kan bare sitte sammenhengende i inntil tre perioder.

**§ 10 Politisk råd**

Politisk råd er partiets myndighet for utvikling og utøving av politikk.

Politisk råd velges av landsmøtet.

**§ 11 Tegning og prokura**

Partiet tegnes av en av hovedstyrets ledere og et hovedstyremedlem sammen. Hovedstyret kan meddele prokura.

**§ 12 Eksklusjon**

Hovedstyret kan ekskludere medlemmer ved enstemmig vedtak.

**§ 13 Vedtektsendringer**

Forslag til vedtektsendringer må være fremmet innen 1. februar. Vedtektsendringer besluttes av landsmøtet med 2/3 flertall og trer i kraft straks alle forslag om vedtektsendringer er behandlet.

**§ 14 Fylkes- og lokallag**

Medlemmene i fylker og kommuner som stiller liste for Alternativet til valg kan opprette fylkeslag og lokallag med selvstendig beslutningsmyndighet i lokalpolitiske saker. Lokallag og fylkeslag skal bruke partiets standardiserte vedtekter som vedtas av landsmøtet. Skriftlig melding om etablering av lag må sendes hovedstyret. Under Oslo fylkeslag kan det etableres bydelslag med samme rettigheter som lokallag.

Laget må vise en bredde i befolkningen, kjønn og etnisitet.

**§ 15 Oppløsning**

Forslag om oppløsning av Alternativet kan bare behandles dersom 2/3 av hovedstyret eller 5 % av partiets medlemmer krever det. Oppløsning av partiet kan vedtas som årlig landsmøtesak med 2/3 flertall.

Eventuelle gjenstående midler etter at lov- og vedtektsfestet informasjonsplikt er fullbyrdet, skal ved oppløsning tilfalle organisasjoner i overensstemmelse med partiets formål i henhold til landsmøtevedtak.
