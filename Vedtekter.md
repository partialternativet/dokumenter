

Vedtekter
---------
*Fastsatt ved stiftingen 14.-20. desember 2015*

**§1 Navn**

Partiets navn er Alternativet.

**§2 Formål**

Partiets formål er å utvikle og gjennomføre politikk med FNs bærekraftsmål, menneskerettighetene og partiets kjerneverdier som utgangspunkt.

Det er videre partiets formål å øke antallet borgere som engasjerer seg i samfunnet og deltar ved valg. Partiets politiske standpunkt skal avgjøres kontinuerlig gjennom transparente og breddedemokratiske prosesser der alle medlemmer gis mulighet til å delta. Kjerneverdiene skal ligge til grunn når politiske standpunkt utformes, debatteres og vedtas.

*Våre kjerneverdier er:*

1. Mot
2. Raushet
3. Åpenhet
4. Ydmykhet
5. Humor
6. Empati

**§ 3 Medlemsskap**

Som medlem regnes alle innmeldte fysiske personer som deler og støtter opp om partiets kjerneverdier. Medlemskap regnes fra det tidspunkt man har meldt seg inn og opprettet en profil på partiets nettbaserte plattform. Medlemsrettigheter oppnås samtidig.
Medlemmer må årlig bekrefte sitt medlemskap ved å betale en kontingent av valgfri størrelse eller ved å gi beskjed til partiet om at medlemskapet ønskes videreført.

Medlemmer opptas i det landsdekkende partiet og organiseres i lokallag og fylkeslag.
Rettigheter i kraft av medlemskap eller tillitsverv kan ikke overdras til andre.

**§ 4 Organisasjon**

Alternativets formelle organer er landsmøtet, hovedstyret, fylkeslag, lokallag.

**§ 5 Landsmøtet**

Landsmøtet åpnes 1. januar og avsluttes 31. desember hvert år og behandler innkomne saker kontinuerlig.

Alle medlemmer har forslagsrett, talerett og stemmerett i landsmøtet.

Beslutninger i landsmøtet treffes med alminnelig flertall. All stemmegiving skal skje gjennom partiets nettbaserte plattform.

**§ 6 Årlige landsmøtesaker**

Allmøtet skal årlig behandle følgende saker mellom 1. januar og 31. mars i denne rekkefølgen:

1. Behandle partiets årsmelding
2. Vedta regnskap i revidert stand
3. Vedta budsjett
4. Velge revisor
5. Velge hovedstyre
6. Behandle vedtektsendringer

Hovedstyret kan etter behov ta opp årlige landsmøtesaker til behandling hele året.

Stemmefristen for årlige landsmøtesaker skal være minst 7 dager.

Det er bare medlemmer som var innmeldt før 1. januar som har stemmerett i de årlige allmøtesakene.

**§ 7 Hovedstyret**

Hovedstyret er partiets gjennomførende myndighet og har ansvar for å iverksette landsmøtets vedtak, føre partiets politiske og økonomiske regnskap, utarbeide partiets årsmelding og representere partiet utad.

Hovedstyret er beslutningsdyktig når minimum 2/3 av hovedstyret er til stede enten ved fysisk møte eller gjennom partiets nettbaserte plattform. Beslutninger treffes ved alminnelig flertall.

Hovedstyret skal ha to ledere av forskjellig kjønn som velges av landsmøtet. Hovedstyremedlemmer og -ledere velges for to år og kan bare sitte sammenhengende i inntil tre perioder.

**§ 8 Tegning og prokura**

Partiet tegnes av en av hovedstyrets ledere og et hovedstyremedlem sammen. Hovedstyret kan meddele prokura.

**§ 9 Eksklusjon**

Et medlem kan ekskluderes dersom et enstemmig hovedstyre stemmer for. Beslutningen om eksklusjon skal sendes til vedkommende medlem og med opplysning om at eksklusjonen har øyeblikkelig virkning. Dette kan skje med elektronisk post.

**§ 10 Vedtektsendringer**

Forslag til vedtektsendringer må være fremmet innen 1. februar. Vedtektsendringer besluttes av landsmøtet med 2/3 flertall og trer i kraft straks alle forslag om vedtektsendringer er behandlet.

**§ 11 Fylkes- og lokallag**

Medlemmene i fylker og kommuner som stiller liste for Alternativet til valg kan opprette fylkeslag og lokallag med selvstendig beslutningsmyndighet i lokalpolitiske saker. Lokallag og fylkeslag skal bruke partiets standardiserte vedtekter som vedtas av landsmøtet. Skriftlig melding om etablering av lag må sendes hovedstyret. Under Oslo fylkeslag kan det etableres bydelslag med samme rettigheter som lokallag.

Laget må vise en bredde i befolkningen, kjønn og etnisitet.

**§ 12 Oppløsning**

Forslag om oppløsning av Alternativet kan bare behandles dersom et enstemmig hovedstyre eller minst 3/4 av partiets medlemmer krever det. Oppløsning av partiet kan bare vedtas som årlig allmøtesak med 3/4 flertall.

Eventuelle gjenstående midler etter at lov- og vedtektsfestet informasjonsplikt er fullbyrdet, skal ved oppløsning av Alternativet tilfalle et formål i overensstemmelse med partiets formål, som bestemt av det siste landsmøtet.
